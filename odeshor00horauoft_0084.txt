HORACE

Solvat phaselon ; saepe Diespiter
Neglectus incesto addidit integrum,
Raro antecedentem scelestum

Deseruit pede Poena claudo.

111. v
(Alcaic.)
Iustum et tenacem propositi virum

Non civium ardor prava iubentium,
Non voltus instantis tyranni

Mente quatit solida, neque Auster,

Dux inquieti turbidus Hadriae,
Nec fulminantis, magna manus Iovis ;
Si fractus inlabatur orbis,
Inpavidum ferient ruinae.

Hac arte Pollux et vagus Hercules
Enisus arces attigit igneas,
Quos inter Augustus recumbens
Purpureo bibet ore nectar.

Hac te merentem, Bacche pater, tuae
Vexere tigres, indocili iugum
Collo trahentes ; hac Quirinus
Martis equis Acheronta fugit,

Gratum elocuta consiliantibus
Iunone divis ε ‘ Ilion, Ilion
Fatalis incestusque iudex
Et mulier peregrina vertit

In pulverem, ex quo destituit deos
Mercede pacta Laomedon mihi
Castaeque damnatum Minervae
Cum populo et duce fraudulento.

30

10

20

