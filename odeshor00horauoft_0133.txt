ODEs IV. 10. 125

Vindex avarae fraudis et abstinens
Ducentis ad se cuncta pecuniae,
Consulque non unius anni,
Sed quotiens bonus atque fidus 40

Iudex honestum praetulit utili,
Reiecit alto dona nocentium

Voltu, per obstantes catervas

Explicuit sua victor arma.

Non possidentem multa vocaveris 45
Recte beatum ; rectius occupat
Nomen beati, qui deorum
Muneribus sapienter uti

Duramque callet pauperiem pati
Peiusque leto flagitium timet, 50
Non ille pro caris amicis
Aut patria timidus perire.

 

X.
(Asclepiad 2.)

O crudelis adhuc et Veneris muneribus potens,
Insperata tuae cum veniet pluma superbiae

Et, quae nunc umeris involitant, deciderint comae,
Nunc et qui color est puniceae flore prior rosae,

Mutatus, Ligurine, in faciem verterit hispidam ; 5
Dices ‘ heu,' quotiens te speculo videris alterum,

‘ Quae mens est hodie, cur eadem non puero fuit,
Vel cur his animis incolumes non redeunt genae ? ’

